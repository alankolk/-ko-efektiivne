<!DOCTYPE html>
<html>

<head>
  <meta name="description" content="Webpage description goes here" />
  <meta charset="utf-8">
  <title>Ringmajandus</title>
  <meta name="viewport" content="width=device-width, initial-scale=1">
  <meta name="author" content="">
  <link rel="stylesheet" href="formaat.css">
  <script src="http://code.jquery.com/jquery-latest.min.js"></script>
</head>

<body>
   <h1>Ringmajandus</h1>
  <p>Ringmajandus on normatiivne majandusmudel, mis seab esikohale ressursside jätkusuutliku kasutuse. Ringmajandus on tõhus alternatiiv valitsevale lineaarsele majandusmudelile ehk „tooda-tarbi-viska minema“, mis vajab suurt kogust sisendit ning tekitab ühtlasi palju kasutuid jäätmeid. Lineaarne majandusmudel, mis on ekspansiivne, ei ole jätkusuutlik lahendus ning ei suuda tagada inimkonna ja keskkonna heaolu ega vasta tänapäevase ühiskonna vajadustele pikemas ajavaates. Maa loodusvarad on piiratud, mistõttu on keskkonna ja majandusarengu seisukohalt oluline leida jätkusuutlik viis nende kasutamiseks.</p>
  <p> </p>
  <p>Jätkusuutliku majandusarengu tagamiseks vajame mudelit, mis suunaks loodusressursside tõhusamat kasutust läbi materjaliringluse. Sobivat lahendust pakub üleminek ressursitõhusamale ringmajandusele, mis aga olemuslikult nõuab süsteemseid muudatusi nii poliitilise tasandi otsustes kui ka ettevõtjate, tarbijate ning ühiskonna hoiakutes ja käitumises. Ringmajanduse eesmärk on majanduskasvu lahti sidumine esmase toorme kasutusest luues võimalikult väikeste kadudega ringse tootmis- ja tarbimissüsteemi. Ressursse on vaja hallata efektiivselt kogu nende olelusringi vältel, alates tootmisest ja tarbimisest kuni jäätmekäitluse ja taaskasutuseni, luues olemasolevatest ressurssidest rohkem väärtust ning tekitades sealjuures vähem jäätmeid. Lisaks keskkonnamõju vähendamisele on ringmajanduse põhimõtet efektiivselt rakendades võimalik ettevõtetel vähendada kulusid, suurendada kasvupotentsiaali ning edendada ettevõtte mainet. Ringmajanduse käsitlused laienevad ka teenustele – neid tuleb pakkuda ja tarbida tuginedes samadele põhimõtetele.</p>
  <p> </p>
  <p>Üleminek ringmajandusele vajab muutusi kogu toote väärtusahelas alates toote disainist kuni uute ärimudelite ning tarbimisharjumusteni. Uute ja olemasolevate toodete korral on peamine fookus kogu olelusringi disainimisel, keskendudes jätkusuutlikule materjalivalikule, kvaliteedile (toote pikk eluiga, parandamisvõimalus), tarneahela optimeerimisele ning kordus- ja taaskasutusele (universaalsus, komponentide eraldamise võimalikkus). Lisaks nutikatele disainilahendustele on tähtis roll ka ökoinnovatsioonil ja tehnoloogia arengul, mis toetaks majandusarengu ümbersuunamist. Selleks, et ringmajandus saavutaks oma täieliku potentsiaali, on vaja süsteemset mõtlemist ja muutusi kogu sotsiaalmajanduslikus süsteemis, et jõuda tõeliste muutusteni tarbimises, tootmises, planeerimises, poliitikas, elustiilis, kultuuris ja väärtushinnangutes.</p>
  <p> </p>
  <p>Suuri muudatusi on vaja teha ka selles, kuidas tooteid ja teenuseid tarbitakse. Miljonite tarbijate igapäevastel valikutel on oluline mõju keskkonnale. Teadlikkuse suurendamine ning nõudluse tekitamine jätkusuutlike toodete järele aitab kaasa keskkonnaga arvestava majanduse arengule.</p>
  <p> </p>
  <p>Jäätmetekke vältimine, jäätmete korduskasutuseks ettevalmistamine ja ringlussevõtt on ringmajanduse lahutamatud osad. Kasutades jäätmeid kui ressurssi, on võimalik saada loodusvaradest maksimaalset kasu ja vähendada nõudlust uute loodusvarade järele. Seeläbi leeveneb uute loodusvarade kasutuselevõtuga seotud keskkonnamõju ning väheneb jäätmeteke.</p>
  <p> </p>
  <p>Korduskasutust tehakse toodete või tootekomponentidega, mis ei ole veel jäätmeteks muutunud. Korduskasutus tähendab, et asja kasutatakse uuesti selle esialgsel otstarbel. Seega on korduskasutus viis, kuidas jäätmeteket vältida. Korduskasutus on näiteks see, kui kasutad uuskasutuspoest ostetud taldrikuid või kasutad sõbra vana telefoni.</p>
  <p> </p>
  <p>Ringlussevõttu tehakse jäätmetega. Jäätmeid töödeldakse toodeteks, materjalideks või aineteks, et neid saaks kasutada esialgsel või muul eesmärgil. Põletamine ehk energiakasutus ja töötlemine sellisteks materjalideks, mida kasutatakse kütusena või tagasitäitena, ei ole ringlussevõtt. Ringlussevõtu näide on vanadest riietest soojutusmaterjalide, plastpakenditest terrassilaudade või toidujäätmetest komposti tootmine. </p>
  <p> </p>
  <p>Taaskasutamine on laiem koondnimetus sellistele jäätmetega tehtavatele toimingutele, mille peamine tulemus on jäätmete kasutamine kasulikul otstarbel nii, et need asendavad muid materjale (näiteks loodusvarasid, mida muidu ammutataks) või jäätmete ettevalmistamine asendamaks muid materjale tootmises ja majanduses laiemalt. Taaskasutamise alla kuuluvad nii korduskasutus, ringlussevõtt kui ka muu taaskasutus (näiteks energiakasutusega põletamine).</p>
  <p> </p>
  <p>Tööstussümbioosi eesmärk on kinnise tootmistsükli saavutamine, kus ühe ettevõtte või tootmisüksuse jäätmed, heitsoojuse ja muud ülejäägid tasakaalustab ära teine ettevõte. See tagab ettevõtetele innovatiivse koostöö, leides uusi viise kasutamaks ühe ettevõtte jäätmeid teise toorainena. Kohalik või laiem koostöö tööstussümbioosis vähendab vajadust tooraine ja jäätmekäitluse järele, sulgedes sellega materjali ahela. Tööstussümbioosi kontseptsiooni on rakendatud ka Eestis, millest üheks suurimaks on Paldiskis asuv PAKRI Teadus- ja Tööstuspark. See keskendub rohetehnoloogia sektorile, mille alla kuuluvad taastuvenergeetika, hoonete energiatõhusus, tark energiavõrk, tark linn, energia salvestamine, elektrisõidukid ja roheline kütus. 2007. aastal asutatud PAKRI Teadus- ja Tööstuspark hõlmab tänaseks ligi 65 ha maad ning pargis on 18 tootmisklienti ja 35 teenusklienti.</p>
  <p> </p>
  <p>Ökoinnovatsioon on innovatsioon, millega edendatakse märkimisväärselt kestlikku arengut, vähendades tootmisviiside keskkonnamõju, suurendades vastupanuvõimet keskkonnakoormusele või tagades loodusvarade tõhusama ja vastutustundlikuma kasutamise. Ökoinnovatsioon on võimalus ka ettevõtjatele. Ökoinnovatsioon vähendab kulusid, aitab kinni haarata uutest kasvuvõimalustest ning parandab ettevõtte mainet klientide silmis.</p>
  <p> </p>
  <p>Ökoinnovatsiooni üheks heaks tööriistaks on ökodisain ehk ringdisain. Terviklikult disainitud protsess ja toode aitavad sama ressursi eest rohkem toota. Tootmisjäägid / teisene toore saavad olla sisendiks uude tsüklisse/tootmisprotsessi. Ringdisain algab analüüsiga, mis võtab arvesse sisendmaterjalide ja ressursitõhususe aspekte, millele järgneb klassikaline toote elutsükkel – tootmine, kasutamine ja jäätmekäitlus.</p>
  <p> </p>
  <p>Ökomärgised on tarbijate jaoks üks võimalus, kuidas tarbida teadlikult ja olla kindlad, et märgistatud tooted on meie tervisele ja keskkonnale ohutumad. Ökomärgised on usaldusväärsed, kuna neid annab välja sõltumatu organisatsioon ja need vastavad ISO 14024 standardile. Oluline on neid ära tunda kõigi keskkonnamärgiste seast. Ökomärgis on tähis, mis kinnitab toote või teenuse keskkonnasõbralikkust. Ökomärgise all peetakse enamasti silmas just kindlatele põhimõtetele vastavat keskkonnamärgistust. Ökomargist kandev toode vastab rangetele kriteeriumitele, mille on koostanud valdkonna eksperdid ja selle keskkonnamõju vähendamisel on arvestatud kogu toote elutsükliga. </p>
  <p> </p>
  <p>Ringmajanduse lahenduste rakendamist toetatakse Keskkonnainvesteeringute Keskuse kaudu Ringmajanduse programmi abil. Ringmajanduse programmi eesmärk on toetada tegevusi, mis aitavad ressurssi tõhusamalt kasutada ja võtta kasutusele mitmesuguseid ringmajanduse põhimõtteid.</p>
  <p> </p>
  <p>Samuti rakendab Keskkonnaministeerium Euroopa Liidu eelarveperioodi 2014-2020 struktuuritoetuste vahenditest meedet „Ettevõtete ressursitõhusus“, mille eesmärk on suurendada innovaatiliste lahenduste kasutuselevõtuga ettevõtete ressursitootlikkust. Meetme alla kuulub neli tegevust: teadlikkuse tõstmine, spetsialistide koolitamine, auditite ehk ressursikasutuse analüüside tegemine ja investeerimine.</p>
  <p> </p>
  <p>Keskkonnaministeerium tunnustab igal aastal keskkonnakorralduse valdkonnas edukamaid ettevõtteid konkursil „Aasta Keskkonnasõbralik Ettevõte”. Eesmärgiks on selgitada välja keskkonnasõbralikud ettevõtted, kus on rakendatud meetmeid, millel on positiivne mõju keskkonnale, samuti innustada ka teisi kasutama sarnaseid keskkonnasõbralikke lahendusi.</p>
  <p> </p>
  <p>Vabatahtlikud meetmed on seotud keskkonnakasutusega (keskkonnahoidlikud riigihanked, keskkonnajuhtimissüsteemid, vaba tahte lepingud ja ökomärgis) ja ei ole enamasti seadustega nõutud. Nende väärtus peitub nende poolt pakutavates lisaväärtustes. Vabatahtlike meetmega suunatakse muuhulgas avaliku sektori tarbimist, organisatsioonide igapäevast keskkonnaalast juhtimist, avaliku sektori ja huvigruppide eesmärgipärast koostööd ning tarbijate teadlikkuse tõstmist tootjate ja teenuse pakkujate poolt.</p>
 
  
  
<div class="container">
  
</div>

<script>
</script>

</body>
</html>
